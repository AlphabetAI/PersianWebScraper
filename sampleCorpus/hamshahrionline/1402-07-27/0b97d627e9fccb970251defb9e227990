{
  "url": "https://www.hamshahrionline.ir/news/799116",
  "category": "اخبار سیاسی ایران/سیاست‌خارجی",
  "date": "1402-07-27",
  "title": "امیرعبداللهیان: آمریکا نمی‌تواند چهره نتانیاهو را سفید کند | امروز حزب الله در قوی ترین موقعیت خود قرار دارد | جنگ‌افروزان نمی‌توانند حماس را حذف کنند",
  "subtitle": "وزیر امور خارجه کشورمان پیش از ترک جده تصریح کرد: آمدن آمریکا با تمام توان رسانه‌ای در پشت نتانیاهو برای نسبت دادن جنایت کم نظیر علیه بیماران در بیمارستان غزه به دیگران، نمی‌تواند چهره نتانیاهو را سفید کند.",
  "content": [
    {
      "type": "ilink",
      "text": "به گزارش همشهری آنلاین، حسین امیرعبداللهیان ، وزیر امور خارجه کشورمان پیش از ترک جده در جمع خبرنگاران در خصوص رایزنی‌ها و نشست سازمان همکاری اسلامی گفت: در نشست وزرای خارجه کشورهای عضو سازمان همکاری اسلامی اتفاق نظر همه وزرا بر توقف فوری جنایات جنگی رژیم جعلی اسراییل علیه ساکنان غزه و کرانه بود. همچنین همه اتفاق نظر داشتند که کنشگران سیاسی و قدرت‌ها نسبت به کشتار زنان و کودکان و غیرنظامیان نباید بی تفاوتی نشان داده و فورا وارد عمل شوند.",
      "ref": "https://www.hamshahrionline.ir/news/628622"
    },
    {
      "type": "p",
      "text": "وی افزود: انتقاد شدیدی در دیدارهای دوجانبه نسبت به عملکرد آقای بایدن، رییس جمهور آمریکا بود. اولا به جهت اینکه در شرایطی که بیمارستانی در غزه مورد هدف بمب‌های صهیونیست‌ها قرار می‌گیرد و بیش از یک هزار غیرنظامی، بیمار و کادر پزشکی به شهادت می‌رسند، بایدن در حمایت از طرف جنگ افروز وارد منطقه می‌شود."
    },
    {
      "type": "p",
      "text": "وزیر امور خارجه ادامه داد: ثانیا تعبیر یکی از وزرای خارجه این بود که بایدن آمد به تعبیر او دایناسور مگس زائید و با کلی ادعا که دموکرات‌ها در حمایت از حقوق بشر و مباحث انسانی دارند، اعلام کرد که هماهنگ کردیم ۲۰ کامیون کمک انساندوستانه طی روزهای آینده وارد غزه شود. این واقعا مضحک و خنده دار است که رییس جمهور آمریکا برای پوشش از یک جنایتکار حمایت کرد، از انتقال حداکثر بیست کامیون کمک انسانی به غزه‌ای که سراپا امروز نیازمند غذا، دارو و سوخت است، اینگونه سخن می‌گوید."
    },
    {
      "type": "p",
      "text": "امیرعبداللهیان همچنین گفت: یک نگرانی جدی در فضای اجلاس وجود داشت و آن اینکه همه از گسترش دامنه جنگ نگران هستند و طبعا با وضعیتی که شاهدیم این موضوعی است که اجتناب ناپذیر است و هر ساعت ممکن است چنین اتفاقی رخ دهد. همه اتفاق نظر داشتند که منطقه در شرایط بشکه باروت به سر می‌برد و امکان انفجار و از کنترل خارج شدن وجود دارد."
    },
    {
      "type": "p",
      "text": "وزیر امور خارجه ایران اظهار کرد: ما امیدواریم که هرچه زودتر شاهد توقف جنایات جنگی علیه غزه باشیم اما بار دیگر از جده محل برگزاری نشست سازمان همکاری اسلامی مایلم با صدای بلند اعلام کنم که زمان رو به پایان است و اگر جنگ افروزان تصور کنند می‌توانند مقاومت و حماس را از غزه حذف بکنند، حتما سخنی به گزاف گفتند. آن‌ها سال‌ها پیش چنین ادعایی را در خصوص حذف و خلع سلاح حزب الله در لبنان داشتند اما جهان شاهد است که امروز حزب الله در قوی ترین شرایط  موقعیت خود قرار دارد."
    },
    {
      "type": "p",
      "text": "وی افزود: همه وزرای خارجه در نشست می‌گفتند که ادعای صهیونیست‌ها و طرف آمریکایی مبنی بر اینکه بیمارستان مورد هدف حملات جهاد اسلامی یا مقاومت قرار گرفته، یک ادعای مصحک و خنده دار است. هیچکس باور نمی‌کند که چنین اقدامی توسط مقاومتی که برای دفاع از امنیت و زنان و کودکان در سخت ترین خودش افتخارآمیزترین عملیات طوفان الاقصی را انجام داد، بخواهد چنین اتفاقی را رقم بزند."
    },
    {
      "type": "p",
      "text": "امیرعبداللهیان در پایان تصریح کرد: آمدن آمریکا با تمام توان رسانه‌ای در پشت نتانیاهو برای نسبت دادن این جنایت کم نظیر علیه بیماران در بیمارستان غزه به دیگران، نمی‌تواند چهره نتانیاهو را سفید کند."
    }
  ],
  "tags": [
    "حسین امیرعبدالهیان",
    "سیاست‌ خارجی",
    "آمریکا و اسرائیل",
    "فلسطین"
  ],
  "comments": [
    {
      "text": "آقای وزیر ما نفهمیدیم اخرش شما وزیر کجا هستید ایران یا فلسطین همه حرفهاتون و سفرهاتون مربوط به فلسطینه ایران بکلی فراموش شده انگار",
      "date": "1402-07-27",
      "author": "araz"
    },
    {
      "text": "فلسطین پیروز است",
      "date": "1402-07-27"
    },
    {
      "text": "امریکاوانگلیس ومابقی جک وجانورهابارژیم جعلی وکودک کش اسراییل یکی هستند.",
      "date": "1402-07-27",
      "author": "علی"
    }
  ],
  "images": [
    {
      "src": "https://www.media.hamshahrionline.ir/d/2023/02/22/4/4802364.jpg?ts=1677049855000",
      "alt": "عبدالهیان در فرودگاه بغداد"
    }
  ]
}