{
  "url": "https://www.hamshahrionline.ir/news/799131",
  "category": "حوادث",
  "date": "1402-07-27",
  "title": "بازسازی صحنه قتل در خانه داریوش مهرجویی و همسرش",
  "subtitle": "بعد از ظهر امروز و با حضور تیم‌های پلیس، صحنه قتل داریوش مهرجویی و همسرش در محل وقوع جرم بازسازی شد.",
  "content": [
    {
      "type": "p",
      "text": "به ‌گزارش همشهری آنلاین، صبح امروز در خبری اعلام شد که قاتل داریوش مهرجویی و همسرش وحیده محمدی‌فر بازداشت شده است. خبری که از همان دقایق اولیه انتشار خبر قتل این کارگردان سینما و همسرش، همه در انتظار آن بودند."
    },
    {
      "type": "p",
      "text": "پس از اعلام دستگیری قاتل، خبرنگاران مطلع شدند که بناست بازسازی صحنه قتل ظهر امروز و در محل شهرک مسکونی زیبادشت در فردیس کرج برگزار شود، موضوعی که سبب شد بیش از بیست خبرنگار و عکاس از رسانه‌های مختلف در این محل حاضر شوند، اما در نهایت پس از گذشت حدود پنج ساعت اعلام شد که خبرنگاران اجازه حضور در محل و تهیه گزارش از بازسازی صحنه قتل را ندارند و تنها خبرنگار صداوسیما امکان حضور در صحنه را پیدا کرد."
    },
    {
      "type": "p",
      "text": "از حوالی ساعت ۱۷ امروز خبرنگاران حاضر در مقابل در ورودی شهرک مسکونی محل زندگی داریوش مهرجویی با ورود تعداد قابل توجهی از نیروها و خودروهای پلیس آگاهی، تیم‌های تشخیص هویت، یگان ویژه و... مواجه شدند. موضوعی که بیانگر آغاز بازسازی صحنه قتل در محل بود و البته از سوی برخی از فرماندهان پلیس نیز به تایید رسید."
    },
    {
      "type": "p",
      "text": "درحال حاضر خبرنگاران در مقابل در شهرک مسکونی زیبادشت حاضر هستند."
    }
  ],
  "tags": [
    "داریوش مهرجویی",
    "خبر مهم",
    "فراجا",
    "حوادث ایران"
  ],
  "images": [
    {
      "src": "https://www.media.hamshahrionline.ir/d/2023/10/15/4/4911795.jpg?ts=1697371280000",
      "alt": "خانه داریوش مهرجویی"
    }
  ]
}