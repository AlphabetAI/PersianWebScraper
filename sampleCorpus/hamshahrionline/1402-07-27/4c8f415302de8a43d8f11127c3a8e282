{
  "url": "https://www.hamshahrionline.ir/news/799108",
  "category": "اخبار جهان/غرب آسیا",
  "date": "1402-07-27",
  "aboveTitle": "روایت بازماندگان قتل‌عام بیمارستان المعمدانی از جنایت رژیم صهیونیستی؛",
  "title": "حتی در سینما هم چنین صحنه‌ای را نمی‌توانستند بسازند | صدها خانواده در حیاط بیمارستان پناه گرفته بودند | یک روزنامه نگار: هنگام عکس گرفتن از حال رفتم",
  "subtitle": "بازماندگان و شاهدان قتل‌عام بیمارستان المعمدانی غزه، می‌گویند که صحنه‌های هولناکی را شاهد بوده‌اند.",
  "content": [
    {
      "type": "p",
      "text": "به گزارش همشهری آنلاین،  بمباران بیمارستان المعمدانی غزه از سوی رژیم صهیونیستی در دوازدهمین روز از دور جدید حملات این رژیم به نوار تحت محاصره غزه اوج توحش این رژیم بود."
    },
    {
      "type": "p",
      "text": "این جنایت به‌عنوان یک جنایت جنگی و نوعی نسل‌کشی با محکومیت گسترده بین‌المللی روبرو شد."
    },
    {
      "type": "p",
      "text": "براساس آمارهای رسمی، دست‌کم ۴۷۰ فلسطینی بر اثر این جنایت رژیم صهیونیستی جان باختند و ده‌ها نفر نیز مجروح شدند."
    },
    {
      "type": "p",
      "text": "بازماندگان جنایت رژیم صهیونیستی علیه بیمارستان المعمدانی، درباره شب حادثه می‌گویند که صحنه‌های «هولناک سورئالی» را شاهد بودند."
    },
    {
      "type": "p",
      "text": "«میدل ایست آی» در گزارشی روایت این افراد را ارائه کرده است؛ در این گزارش آمده است:"
    },
    {
      "type": "p",
      "text": "قتل‌عام رخ داده در بیمارستان المعمدانی، بزرگ‌ترین تلفات جانی را برای فلسطینی‌ها بر اثر حملات رژیم صهیونیستی رقم زد."
    },
    {
      "type": "p",
      "text": "هزاران فلسطینی آواره در حیاط بیمارستان المعمدانی با این فرض که در مکانی امن هستند، در حیاط بیمارستان مذکور پناه گرفته بودند؛ بسیاری از این افراد در حال حاضر جان باخته یا به شدت مجروح شده‌اند."
    },
    {
      "type": "p",
      "text": "یکی از پزشکان بیمارستان المعمدانی غزه، صحنه‌های «سورئال» و «هولناک» را که پس از حمله هوایی رژیم صهیونیستی به این بیمارستان شاهد بود، توصیف کرد."
    },
    {
      "type": "p",
      "text": "وی گفت: بی‌رحمی و ماهیت جراحاتی که دیدیم، چیزی بود که قبلا در هیچ حمله‌ای به غزه شاهد آن نبوده‌ایم؛ حتی اگر می‌خواستند در سینما صحنه‌ای وحشتناک خلق کنند، چنین صحنه‌ای را نمی‌ساختند و نمی‌توانستند بسازند."
    },
    {
      "type": "p",
      "text": "این پزشک فلسطینی در ادامه اظهار کرد: ما هنوز نمی‌توانیم آنچه را اتفاق افتاده باور کنیم و بپذیرم که این یک واقعیت است؛ این یک بیمارستان است که با حقوق بشردوستانه بین‌المللی محافظت می‌شود؛ هر فرد آواره‌ای که به آنجا می‌رود، هر کارمند بخش پزشکی که در آنجا کار می‌کند، قرار است در این ساختمان در امان باشد."
    },
    {
      "type": "p",
      "text": "به گفته این پزشک، قتل‌عام در المعمدانی به دست رژیم صهیونیستی، سیستم بهداشتی این بیمارستان در نوار تحت محاصره غزه را متلاشی کرده است؛ پیش از قتل‌عام، بیمارستان المعمدانی از جمعیت مجروحان و بیماران اشباع شده بود؛ همه راهروها پر از آوارگانی بود که به دنبال مکانی امن برای اقامت بودند."
    },
    {
      "type": "p",
      "text": "وی در ادامه گفت:، اما این قتل‌عام سیستم بهداشتی ما را به زانو درآورد؛ ما قبلا به یک نخ آویزان بودیم، اما اکنون تجهیزات پزشکی تمام شده، سوخت ناپدید شده و با قطع برق ما بدون اکسیژن رها شدیم؛ این شرایط المعمدانی پیش از قتل‌عام است."
    },
    {
      "type": "p",
      "text": "این پزشک با اشاره به وخامت اوضاع بیمارستان المعمدانی پس از قتل‌عام، گفت: پرسنل خسته و بیمارستان پر از مجروح بود؛ کارکنان ما در تاسیسات فروریخته باید کار می‌کردند؛ روی زمین و با اندک تجهیزات باقی‌مانده درمان مجروحان آغاز شد."
    },
    {
      "type": "p",
      "text": "یکی از کسانی که در نزدیکی این بیمارستان زندگی می‌کرد، گفت: صدای انفجار بسیار شدید و وحشتناک بود."
    },
    {
      "type": "p",
      "text": "وی گفت که ۲ روز پیش در بیمارستان بوده و تعداد زیادی از مردم را چه بیماران و چه کسانی که مجبور به تخلیه خانه‌های خود شده بودند، دیده است؛ حیاط بیمارستان پر از جمعیت بود."
    },
    {
      "type": "p",
      "text": "یک روزنامه‌نگار از غزه تحت محاصره درباره قتل عام بیمارستان المعمدانی، گفت: من هرگز چیزی شبیه آنچه دیشب دیدم، ندیده‌ام؛ این قتل‌عام فجیع بود؛ هنگام عکس گرفتن از حال رفتم."
    },
    {
      "type": "p",
      "text": "وی گفت که متخصصان مراقبت‌های بهداشتی در بیمارستان الشفاء از خبرنگاران خواسته‌اند تا چادر رسانه‌ها را تخلیه کنند تا جایی برای اسکان شهدای المعمدانی داشته باشند."
    },
    {
      "type": "p",
      "text": "این روزنامه‌نگار فلسطینی شرایط بیمارستان پس از بمباران را اینگونه توصیف کرد: این وحشتناک بود، به‌ویژه برای والدینی که به دنبال فرزندان خود در میان کشته‌شدگان بودند."
    },
    {
      "type": "p",
      "text": "یکی از افرادی که صحنه جنایت را دیده بود، اظهار کرد: اسرائیل در روزهای اول یورش، تهدید کرده بود که به بیمارستان‌ها حمله می‌کند، اما ما هرگز فکر نمی‌کردیم که آن‌ها واقعا این کار را بکنند."
    },
    {
      "type": "p",
      "text": "به گفته وی، انفجار مهیب و غیرمنتظره بود؛ بمب‌ها در حیاط بیمارستانی که صدها خانواده در آن پناه گرفته بودند، افتادند؛ آن‌ها فکر می‌کردند که بیمارستان مکانی امن خواهد بود."
    }
  ],
  "tags": [
    "اسرائیل",
    "خبر ویژه",
    "شهید",
    "رژیم صهیونیستى",
    "فلسطین"
  ],
  "images": [
    {
      "src": "https://www.media.hamshahrionline.ir/d/2023/10/19/4/4914735.jpg?ts=1697720006000",
      "alt": "جنایت در غزه / شهید"
    },
    {
      "src": "https://www.media.hamshahrionline.ir/d/2023/10/19/4/4914734.jpg?ts=1697720005000",
      "alt": "حتی در سینما هم چنین صحنه‌ای را نمی‌توانستند بسازند | صدها خانواده در حیاط بیمارستان پناه گرفته بودند | یک روزنامه نگار: هنگام عکس گرفتن از حال رفتم"
    }
  ]
}