{
  "url": "https://www.hamshahrionline.ir/news/798726",
  "category": "اخبار فرهنگی/فرهنگ عمومی",
  "date": "1402-07-27",
  "aboveTitle": "رژیم صهیونیستی و فلسطین در جنگ رسانه‌ای چند چند هستند؟",
  "title": "امتداد جنگ غزه در رسانه",
  "subtitle": "در روزهای گذشته توجه دنیا به آنچه در جنگ میان اسرائیل و غزه می‌گذرد معطوف شده است. اما مهم است که این تقابل را از منظر رسانه‌ای نیز مرور کنیم و ببینیم این رویارویی در فضای رسانه چگونه است.",
  "content": [
    {
      "type": "p",
      "text": "همشهری آنلاین: در روزهای گذشته توجه دنیا به آنچه در جنگ میان اسرائیل و غزه می‌گذرد معطوف شده است. اما مهم است که این تقابل را از منظر رسانه‌ای نیز مرور کنیم و ببینیم این رویارویی در فضای رسانه چگونه است."
    },
    {
      "type": "p",
      "text": "هر عکاس خبری با فشردن شاتر دوربین خود و ثبت یک تصویر، همچون چکاندن یک ماشه و شلیک یک تیر، در این تقابل نقش ایفا می‌کند. همه طرف‌های این جنگ در تلاشند تا در میدان رسانه نیز به برتری دست پیدا کنند."
    },
    {
      "type": "p",
      "text": "آمریکایی‌ها البته این بار در رسانه بسیار ضعیف وارد شدند. بر خلاف گذشته که همواره بی‌ربط‌ترین دروغ‌ها را با انواع امکانات رسانه‌ای خود و انواع و اقسام ترفندهای فریب رسانه‌ای باورپذیر می‌کردند و میلیون‌ها انسان را فریب می‌دادند، این بار بسیار منفعل، ابتدا سعی کردند ایران را به دخالت متهم کنند، اما به سرعت دیدند که هیچ شواهدی وجود ندارد و حرف خود را منکر شدند. یعنی فضاسازی رسانه‌ای خود را به‌دست خود خنثی کردند. مشابه این کار را درباره خبر نادرست بلوکه کردن مجدد پول آزاد شده ایران در قطر هم تکرار کردند. این یعنی دستپاچگی واضح رسانه‌ای. نمونه‌ای از خباثت‌های دولت‌های حامی رژیم صهیونیستی در این روزها این بود که روزنامه تایمز عکس بزرگ و تیتر بزرگ درباره کودکان اسرائیلی کار می‌کند اما خبر شهادت کودکان فلسطینی را با فونت بسیار کوچک و در پایین صفحه می‌گذارد!"
    },
    {
      "type": "p",
      "text": "از طرفی تکنیک نخ‌نما و تکراری وارونه‌سازی‌... یعنی هر آنچه درباره خودت صدق می‌کند را به حریف نسبت بدهی. بارها و بارها در طول هر روز و هر ساعت، نظام سراسر دروغ و فریب سلطه در حال استفاده از این تکنیک است. برای اسرائیلی‌های وحشی خیلی دردناک است که سال‌هاست به‌عنوان رژیم کودک‌کش در جهان شناخته می‌شوند تا حدی که به نماد کودک‌کشی تبدیل شده‌اند. در سال‌های اخیر تلاش کرده‌اند ایران یا فلسطین را با این عنوان صدا بزنند درحالی‌که هر بیننده و شنونده‌ای از این رفتار وارونه به خنده می‌آید و این بیان ابلهانه، نماد کودک‌کشی را از چهره رژیم غاصب صهیونیستی پاک نخواهد کرد."
    },
    {
      "type": "p",
      "text": "این‌بار این توهم را زدند که با کمک تکنولوژی و تصویرسازی به‌وسیله هوش مصنوعی می‌توانند دروغ خود را تکرار کنند درحالی‌که این کار جز خنده و مضحکه برای مردم سراسر دنیا برایشان دستاوردی نداشت. مضافاً آنکه اتفاقاً با این عمل، کودک‌کشی خود را یادآوری می‌کنند و توجهات را به این سمت می‌برند که با این ترفند در حال تلاش برای پاک کردن چهره کثیف و خونخوار خود هستند.در ادامه عذرخواهی خبرنگار سی‌ان‌ان بابت انتشار خبر دروغ درباره قتل نوزادان توسط حماس را شاهد بودیم و خبرنگار لس‌آنجلس‌تایمز نیز در پستی در شبکه اجتماعی ایکس گفت تنها منبع خبر کشتن نوزادان توسط حماس ارتش اسرائیل است."
    },
    {
      "type": "p",
      "text": "از زیبایی‌های عملکرد رسانه‌ای جریان مقاومت می‌توان به تصاویری اشاره کرد که در شبکه‌های اجتماعی ساخته شد مبنی بر اینکه میان فرار بزدلانه صهیونیست‌ها و مقاومت با صلابت و غرور فلسطینیان، مقایسه صورت گرفت و برخی از کاربران تصاویر این دو حقیقت را در کنار یکدیگر قرار داده و در قالب ویدئو یا عکس منتشر کردند. تصاویری که استقبال بسیار خوبی نیز از آنها در شبکه‌های اجتماعی صورت گرفت.بعض مجری تلویزیونی شبکه اردن هنگام گزارش درباره غزه نیز از ویدئوهای تأثیرگذار این روزها بود که مورد توجه کاربران قرار گرفت. سیل کمک‌ها از مصر به سمت غزه نیز تصویر زیبای دیگری را خلق کرد و امیدها برای حمایت بیشتر از مردم غزه را در دل‌ها شعله‌ور کرد."
    },
    {
      "type": "p",
      "text": "یا ویدئوهای مربوط به برخورد انسانی فلسطینیان و رزمندگان حماس با اسیران اسرائیلی که این ویدئوها نیز بسیار پربازدید شد. تمامی این محتواها نوید این خبر خوش را می‌دهد که جبهه مقاومت و جبهه مستضعفان عالم به‌ویژه فلسطینیان مظلوم، به‌تدریج در حال آشنا شدن با کار مؤثر رسانه‌ای هستند و روزبه‌روز روش صحیح مقابله با دروغ‌پردازی‌ها و صحنه‌سازی‌های رسانه‌ای صهیونیست‌ها و کشورهای پشتیبان آنها را بهتر یاد می‌گیرند. فراموش نکنیم که داشتن روحیه خوب و آمادگی‌های ذهنی در همه عرصه‌ها می‌تواند عملکرد و دستاوردهای انسان را ارتقا بخشد."
    }
  ],
  "tags": [
    "اسرائیل",
    "رسانه - سواد رسانه‌ای",
    "فلسطین"
  ],
  "images": [
    {
      "src": "https://www.media.hamshahrionline.ir/d/2023/10/18/4/4913955.jpg?ts=1697618938000",
      "alt": "رسانه فلسطین"
    }
  ]
}